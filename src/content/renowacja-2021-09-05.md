---
layout: post
title: Renowacja kościoła
author: [Proboszcz]
tags:
  - Renowacja
  - Aktualności
image: img/skuly-lowicz.jpg
date: 2021-09-05T08:00:00.000Z
draft: false
excerpt: 
---

## Drodzy Parafianie, Przyjaciele naszego kościoła, Goście

Zabytek z XVII wieku, świadek historii, „bohater” kilku filmów i seriali, a nade wszystko nasza Świątynia – Kościół pod wezwaniem Świętych Piotra i Pawła w Skułach – dzisiaj jak nigdy potrzebuje naszego wsparcia.

Stoimy przed wielką szansą, ale i koniecznością gruntownego remontu Kościoła. Miejsca, które będzie służyło kolejnym pokoleniom. Następna taka okazja nie trafi się z pewnością przez kolejnych kilkadziesiąt lat. Tymczasem nasz kościół wymaga natychmiastowej interwencji budowlanej. Już dziś w wyniku prac odkrywkowych wiemy, że dach i prawa ściana kościoła uległy daleko posuniętej destrukcji. To już nie tylko możliwość, ale konieczność i ostatnia chwila na remont budynku.

Dzięki ponad dwuletnim staraniom Księdza Proboszcza i urzędników Urzędu Gminy Żabia Wola udało się pozyskać pozytywną decyzję o dofinansowaniu na ten cel ze środków unijnych. Umowa została podpisana. Odrzucić tę możliwość byłoby ogromnym błędem i pogrzebaniem szans na ratowanie zabytku naszej Gminy.

Jak w każdej tego typu sytuacji Urząd dysponujący środkami, o których mowa, wymaga wkładu własnego, za który odpowiedzialni jesteśmy my wszyscy – niezależnie od tego czy budynek jest dla nas drogocennym zabytkiem czy umiłowaną Świątynią. Od zaangażowania inwestora (czyli całej Parafii), ale także Gości i Sympatyków, zależy z jakiej kwoty dofinansowania będzie można ostatecznie skorzystać.

### Kochani!

Nasz kościół, nasze dobro wspólne, nasz wartościowy zabytek zbudowali nasi przodkowie, a naszym zadaniem jest utrzymanie go w jak najlepszej kondycji, tak aby służył kolejnym pokoleniom, tak jak służył do tej pory już od 1678 roku. To coś, czego nie możemy zaniedbać. Nasi ojcowie, podjęli ten trud tak jak umieli, włożyli wiele środków i serca w budowę Świątyni.

Czasy były inne, ludzie dysponowali tym co mieli, co potrafili i ofiarowali to wszystko Bogu i swojej Wspólnocie – siłą rąk własnych powstał wspaniały obiekt, stanowiący jak możemy się domyślać, centrum religijno – kulturowe, serce lokalnej społeczności tętniące życiem i miłością do Boga i bliźniego. Dzisiaj my możemy, a nawet powinniśmy kontynuować to dzieło. Za kilkadziesiąt lat nikogo z nas już nie będzie, ale pamięć o nas i naszych decyzjach w tej sprawie pozostanie w tych ścianach, dachu i wnętrzach, albo w ubitej ziemi na gruzach dzisiejszej Świątyni...

Obecnie jesteśmy związani umowami, procedurami, przepisami – rodzi to wiele przeszkód, wydaje nam się przesadzone, nieekonomiczne, skomplikowane, ale pomimo to daje możliwość ratowania naszej Świątyni. To przecież wciąż Dom Pana Boga, centrum naszej Wspólnoty, miejsce modlitwy, dziedzictwo naszych przodków, a także nasze. Co zostawimy naszym dzieciom i wnukom? Zaniedbane ruiny? Gdzie będziemy spotykać się z Panem Bogiem, otrzymywać sakramenty, praktykować modlitwę?

### Drodzy

Prosimy o wsparcie w uzbieraniu brakującej kwoty wkładu własnego w tę niezwykle ważną inwestycję na ten rok jaka musi być wykonana czyli wzmocnienie ściany południowej i wymiana całego dachu na kościele i na zakończenie prac przewidzianych w dotacji od konserwatora, **która to dotacja wynosi 180.000 zł**. My jako parafia musimy mieć jako zabezpieczenie wkładu własnego **246.000 zł** . Ta kwota dotyczy tego roku i prac w tym roku bo w przyszłym roku pozostają nam kolejne koszty z terenem wokół kościoła i dzwonnicą.

Uruchomiona została zbiórka środków własnych zbieranych przy kościele, wpłaty indywidualne na konto parafialne, w planach jest organizacja zbiórki na cały kraj pod nazwą zrzutka.pl. Ale czy ona nam się uda to zależy od wielu czynników i dobrej woli ludzi. Wystarczy wejść pod wskazany link: strona diecezja łowicka parafia skuły i tam jest link dotyczący całej inwestycji, niebawem także na naszej stronie indywidualnej parafii, która powstaje i wymaga uzupełnienia i aktualizacji na bieżąco. Także jest też informacja na stronie gminy w Żabiej Woli. Mamy wielkie możliwości jako ludzie dobrej woli by samemu przekazywać informacje prawdziwe co chcemy zrobić i co po sobie zostawić dla następnych pokoleń. Każda kwota jest na wagę złota. Prosimy też o informowanie rodzin i znajomych o tej inicjatywie, tak aby wieść poszła jak najdalej w świat. Im więcej osób będzie wiedziało o zbiórce, tym pojedyncza osoba poniesie mniejszy trud – liczy się efekt skali.

We wrześniu odbędą się zebrania wiejskie z sołtysami w celu rozplanowania wydatków w ramach funduszu sołeckiego. Bardzo prosimy o składanie propozycji wsparcia remontu kościoła z wyżej wymienionych pieniędzy. Sprawa jest niecierpiąca zwłoki, to świetny moment aby wykorzystać środki, w których partycypują wszyscy mieszkańcy. Fundusz sołecki jest wyodrębniony ze środków własnych Gminy, a ta utrzymywana jest również dzięki naszym podatkom. Jako mieszkańcy mamy prawo wnioskować o inwestycję z Funduszu wg naszych lokalnych potrzeb. Na ostatnim spotkaniu w kościele w dn. 22.08.2021r. Wójt Piotr Rybka osobiście zasugerował to źródło dofinansowania. Prosimy zatem o liczny udział w zebraniach wiejskich i forsowanie przekazania choć części środków na remont Świątyni.

Pieniądze można wpłacać również metodami takimi jak: przelew na konto Parafii numer **97 9291 0001 0210 5329 2000 0010** w _Banku Spółdzielczym w Białej Rawskiej_. Można część pieniążków odliczyć od podatku wg ustaw jakie obowiązują w naszym państwie - zapytać kogoś lub zaciągnąć poradę w urzędzie skarbowym.

Dziękujemy za każdy najdrobniejszy gest życzliwości, za każdą cegiełkę. O Wszystkich Darczyńcach pamiętamy w modlitwie. Msze Święte w intencji Darczyńców oraz ich Rodzin będą odprawiane w ostatnie dni miesiąca w godzinach wieczornych.

Nasz Ojciec Niebieski przygotował każdemu z nas mieszkanie w Niebie – zadbajmy o Jego dom tu na ziemi!

### Bóg zapłać!
### Ksiądz Proboszcz i Rada Parafialna

