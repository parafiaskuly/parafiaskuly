---
layout: post
title: Dofinansowanie Remontu Kościoła w Skułach
author: [ Proboszcz ]
tags:
  - Renowacja
  - Aktualności
image: img/james-coleman-QHRZv6PIW4s-unsplash.jpg
date: 2022-09-05T06:00:00.000Z
draft: false
excerpt:
---

# Historia

Mamy w Polsce piękny, jeden z nielicznych, drewnianych zabytków, którego historia sięga jeszcze najlepszych czasów
Korony Królestwa Polskiego i Najjaśniejszej Rzeczpospolitej. We wsi Skuły (mazowieckie) pierwszy kościół zbudowany
został w poł. XIV w., później na jego miejscu powstał kolejny, drewniany w XVI w., lecz nie przetrwał potopu
szwedzkiego. Obecny kościół pw. Świętych Piotra i Pawła zbudowano w 1674 r. dzięki staraniom miejscowego dziedzica
Seweryna Skulskiego i wizytatora Misjonarzy ks. Mikołaja Dufaerroy.
Stanowi przykład ludowej architektury sakralnej z wnętrzem ozdobionym iluzjonistyczną polichromią wykonaną na płótnie.
Jest niewielki i z zewnątrz dość skromny, ale zachwyca skąpanym w lekkim półmroku wnętrzem.

Przetrwał do dziś dzięki temu, że nasi przodkowie nie szczędzili uwagi, środków ani wysiłków – nawet podczas II wojny
światowej. By tylko wspomnieć największe prace:

* Po stu latach w 1774 r. kościół przeszedł gruntowny remont, podczas którego dobudowano zakrystię, a ściany obito
  płótnem, na którym wykonano malowidła – polichromie.
* W latach 1889-1894, pod kierunkiem architekta Juliana Ankwicza kościół przeszedł kolejny remont (m.in. wymieniono
  podwaliny, wyremontowano konstrukcję dachową, wymieniono gontowe pokrycie dachowe na nowe).
* W latach 1895-1900 kościół odmalowano od zewnątrz, a wnętrze częściowo przemalowano oraz uzupełniono malowidła.
* W 1927 r. w świątyni wymieniono na nowe podwaliny i pokryto dach blachą.
* W latach 1939-1940 wykonane zostało ogrodzenie świątyni.
* W latach 1980-1982 – miały miejsce kolejne prace ciesielskie w kościele przy remoncie więźby dachowej oraz konstrukcji
  ścian, jak również wymieniono podwaliny.
* Ostatni większy remont miał miejsce w 1995 r. Wymieniono wówczas dźwigary, podłogę, szalunek, o 30 cm podniesiono
  zakrystię i prezbiterium oraz wyremontowano poddasze. Teren kościoła otoczono ogrodzeniem i uporządkowano teren
  przykościelny.
  Osiemnastowieczne wyposażenie kościoła wykonane jest w drzewie modrzewiowym. Ołtarz główny, dedykowany Chrystusowi
  Ukrzyżowanemu i ołtarze boczne, z obrazami Wniebowzięcia Najświętszej Maryi Panny i Matki Bożej, utrzymane są w stylu
  barokowym, natomiast ambona, chrzcielnica i konfesjonały w stylu rokokowym. Na chórze muzycznym zainstalowano organy
  napędzane miechem nożnym, zbudowane przez Z. Kamińskiego w latach trzydziestych XX w.
  Dziś zabytek jest w bardzo złym stanie technicznym. Przeciekający dach niszczy sztukaterie i polichromię. Przecieki
  mają również bezpośredni wpływ na konstrukcję więźby i pozostałe pomieszczenia znajdujące się pod przeciekającym
  dachem i stropem.

Teraz nasza kolej, by uchronić przed całkowitą degradacją tak cennego, niemego świadka historii dziejów naszego narodu,
by służył kolejne 100 lat jako świątynia, dziedzictwo i pomnik następnym pokoleniom.

# Zakres prac remontowych

Aby uchronić ten unikalny zabytek zostały zaplanowane niezbędne prace na terenie kościoła i wokół niego. W ramach
projektu planuje się wykonanie prac renowacyjnych, których celem będzie zatrzymanie degradacji zabytkowego kościoła w
Skułach.

Prace wykonywane w kościele w Skułach:

* Od wnętrza kościoła postemplować wszystkie stropy w odległości 50 cm od ścian.
* Rozebrać pokrycie kościoła z blachy wraz z deskowaniem.
* Wszystkie elementy konstrukcyjne stropów i więźb z objawami porażenia przez korozję biologiczną należy dokładnie
  przejrzeć, ociosać i oczyścić z destruktu.
* Przeprowadzić szczegółową ocenę stanu technicznego konstrukcji (bale, lisice, oczepy).
* Usunąć destrukt stanowiący produkt korozji biologicznej z bali, wykonać flekowanie ubytków. Szacunkowo można przyjąć
  około 20%wymiany całej kubatury ścian gr. 15 cm.
* Od strony wewnętrznej w sposób konserwatorski zdemontować obudowę deskową lisic-pilastrów. Ocenić stan techniczny
  lisic oraz bali w strefie lisic.
* Wymienić deski okapowe pod odtworzoną szalówką.
* Wykonać nowe pokrycie wraz z obróbkami, orynnowaniem i rurami spustowymi z blachy tytanowo–cynkowej gr. 0,7 mm
  ułożonej na podwójny rąbek stojący z zastosowaniem membrany systemowej pod blachę.
* Naprawić wykończenie podmurówki kamiennej poprzez skucie odspajających się tynków, wyrównanie i wygładzenie zaprawą
  cementową.
* Wokół kościoła wykonać nową opaskę żwirową o szer. 50cmi grubości min 10 cm, z obrzeżem granitowym ze spadkiem od
  kościoła min 3% wg.
* Wykonać konserwację okien oraz drzwi drewnianych zewnętrznych wejściowych. Należy wykonać następujące prace
  budowlano–konserwatorskie przy dzwonnicy:
* Rozebrać istniejące schody i wykonać nowe schody betonowe wraz z podestem.
* Podest oraz schody zaopatrzyć w drewnianą balustradę o wysokości 110 cm.
* Pękniętą podmurówkę wzmocnić.
  Przy wskazanych pracach ujęte zostało wykonanie robót dodatkowych, co jest podyktowane charakterem przedmiotowej
  inwestycji. Renowacja obiektu zabytkowego niesie za sobą roboty nieprzewidziane i niewidoczne na etapie dokumentacji.
  W tej pozycji uwzględniono około 20% robót, które mogą wystąpić.

Prace wykonywane wokół kościoła w Skułach:

* Wymiana nawierzchni — projektuje się nawierzchnię z kostki kamiennej granitowej o wymiarach 7/9 w kolorze szaro żółtym
  lub szaro rudym. Obrzeże granitowe o wymiarach 8 × 25 (h) cm.
* Wymiana opaski betonowej wokół kościoła — w miejsce istniejącej opaski betonowej wykonać opaskę żwirową z płukanego
  kolorowego żwiru rzecznego (kolor beżowy i żółty). Szerokość opaski 50 cm ze spadkiem min 3% od kościoła. Grubość
  warstwy żwiru oraz podbudowy z podsypki piaskowej min 10 cm. Obrzeże granitowe o wymiarach 6 × 20 (h) cm.
* Nowo projektowana brama od strony zachodniej — projektuje się bramę metalową o szerokości 250 cm i wysokości 170 cm.
* Obiekty małej architektury — drewniane obiekty małej architektury takie jak figury Apostołów Piotra i Pawła oraz św.
  Jana Pawła II, drewniany krzyż i kaplica nie wymagają specjalistycznych zabiegów konserwatorskich. Należy je poddać
  bieżącej konserwacji. To samo dotyczy tablicy pamiątkowej poświęconej księdzu prałatowi Marianowi Laskowskiemu.
* Pękniętą betonową podstawę zegara słonecznego należy poddać konserwacji i reperacji metodami ogólnobudowlanymi oraz
  dwukrotnie pomalować w kolorze białym — analogicznym jak obecnie.
* Elementy wyposażenia parkowego — Tablica informacyjna — demontaż tablicy wraz z dwuteownikami, uzupełnienie
  uszkodzonych warstw malarskich (krawędzie) i odświeżenie całej powierzchni profili.

## Koszty

* Całkowita wartość projektu — 1.665.385,42 zł brutto
* Podstawa obliczenia dotacji (koszty kwalifikowane) — 1.249.383,88 zł netto
* Wartość dotacji UE (80% kosztów kwalifikowanych) — 999.507,10 zł
* Wartość wkładu własnego (20% kosztów kwalifikowanych) — 249.876,78 zł
* Wartość podatku VAT (23%), którego nie możemy odzyskać — 416.001,54 zł
* RAZEM WKŁAD WŁASNY WRAZ Z PODATKIEM VAT POTRZEBNY DO ZABEZPIECZENIA NA CAŁĄ REALIZACJĘ PROJEKTU, KTÓRA BĘDZIE TRWAŁA DO KOŃCA LIPCA 2023 r. — 665.878,32 zł
